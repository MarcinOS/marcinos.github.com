---
date: '2010-09-01 23:40:06'
layout: post
slug: python-3-kompletne-wprowadzenie-do-programowania-opinia
status: publish
title: Python 3. Kompletne wprowadzenie do programowania - opinia
wordpress_id: '29'
categories:
- Books and Videos
- Python
tags:
- book
- polski
- python
---

Pozycja [Python 3. Kompletne wprowadzenie do programowania](http://helion.pl/ksiazki/python_3_kompletne_wprowadzenie_do_programowania_wydanie_ii_mark_summerfield,pytho3.htm) (oryg. [Programming in Python 3: A Complete Introduction to the Python Language](http://www.amazon.com/exec/obidos/ASIN/0321680561/helion-20)) ukazała się w Polsce nakładem wydawnictwa [Helion](http://helion.pl). Niniejszy tekst stanowi próbę oceny tej książki.




"Python 3. Kompletne wprowadzenie do programowania" można podzielić na dwie główne części. Pierwsza stanowi wprowadzenie do podstawowych elementów języka, bez znajomości których ciężko byłoby stworzyć sensowny program w Pythonie. Druga natomiast to omówienie bardziej zaawansowanych technik wykorzystania biblioteki standardowej w sytuacjach uznanych przez autora za istotne.




Już we wstępie Mark Summerfield zaznacza, że książka stanowi cenne źródło wiedzy zarówno dla nowicjuszy, jak i specjalistów, w tym naukowców, związanych z programowaniem. Jak przekłada się wybór tak szerokiego spektrum odbiorców na ostateczny kształt tej pozycji? Cóż, moim zdaniem, nie do końca korzystnie. Z jednej strony autor stosuje skróty myślowe i zakłada pewną świadomość czytelnika, z drugiej z kolei opisuje przykłady w sposób dość rozwlekły. To niestety nie wpływa korzystnie na poziom pierwszej części. Zdarzało się wielokrotnie, że tekst tylko zaciemniał znaczenie omawianego kodu. Być może jest to jednak kwestia tłumaczenia, które to zasłużyło na własny akapit. Osobiście nie polecałbym również tej książki do nauki programowania jako takiego, w oderwaniu od konkretnej technologii czy języka. W pamięci utkwił mi zwłaszcza fragment rozdziału dotyczącego programowania zorientowanego obiektowo, w którym autor tworzy klasę Punkt, po czym jako jej podklasę wskazuje klasę Okrąg. Toż to jawne naruszenie koncepcji specjalizacji!




Na szczęście dalej jest już tylko lepiej. W części drugiej opisy faktycznie pomagają przyswoić materiał, a odwoływanie się do wiedzy czytelnika jest bardziej na miejscu. Na szczególną uwagę zasługuje w moim odczuciu rozdział dotyczący zaawansowanych możliwości Pythona. Naprawdę da się tu poczuć naturę tego języka. Pozytywnie odebrałem również część, w której opisano metody utrwalania danych. Odrębną kwestię stanowią ćwiczenia dołączone na końcu każdego rozdziału. Osoba chcąca poznać język w praktyce, a pozbawiona możliwości codziennej z nim pracy, może śmiało skorzystać ze wspomnianych zadań.




Niestety średnią ocenę całości zaniża tłumaczenie i korekta książki. Sporo w niej literówek i dziwnych, czasem wręcz wprowadzających w błąd sformułowań. Niepotrzebne tłumaczenia tekstów typowo technicznych, czy nawet kodu źródłowego to standard. Niech za przykład posłuży rozdział dotyczący programowania GUI. W kodzie programu definiowane są skróty klawiaturowe w postaci zwyczajowego Alt+wybrana litera opisu akcji powoduje jej uruchomienie. Nie byłoby w tym niczego złego, gdyby nie fakt, że tłumaczenia wspomnianego opisu burzy relację, czego tłumacz nie uwzględnia. Mam po prostu wrażenie, że osoba ta nie miała wiele wspólnego z procesem programowania.




Dla kogo jest zatem ta książka? Moim zdaniem dla przynajmniej średnio doświadczonego programisty, który chce poznać kolejną technologię, a któremu nie straszne jest przedzieranie się przez miejscami zawiły tok rozumowania autora. Jeśli spełniasz te warunki, na pewno wyniesiesz wiele dobrego z lektury tej pozycji.
